<!DOCTYPE html>
<html>
  <head>
    <meta charset="utf-8">
    <title>c34.global</title>
    <link href="../../style/2center.css" rel="stylesheet" >
    <link href="../../style/2center2.css" rel="stylesheet" >
    <link rel="shortcut icon" href="../../zdj/favicon.ico" type="image/x-icon">
  </head>
  <body>

  <center id="cet">
    
<h1>Z biletem w kieszeni - Mastercard OFF CAMERA '24</h1>
    <center><img id="artimg" src="https://www.ekkofilm.dk/media/dyn/review/generated/tmp5yoo91sf_1200x630.png"></center>

    <p>Jeden dzień, kt&oacute;ry miałem przyjemność spędzić na tegorocznym Mastercard OFF CAMERA Festival okazał się&hellip; totalnie nijaki. Z mało napiętego grafiku z trzema zaplanowanymi seansami tylko dwa doczekałem do końca, owacji brak. Na pierwszy ogień <em><strong>Booger</strong></em> (reż. Mary Dauterman), czyli perełka gatunkowa wśr&oacute;d sekcji <em>Amerykańskich niezależnych</em>. Zapowiedź body-horroru zupełnie g&oacute;rnolotna i nietrafiona, bo nie było ani body ani horroru. W zasadzie to trochę wstyd pokazywać na OFF CAMERA produkcje tak okropnie sfilmowaną, z brzydkimi, nieostrymi i wąskimi kadrami. Jeżeli niezależność definiuje mały budżet, to bez nuty kreatywności proszę nie brać się za <em>genre-cinema</em>, tylko kręcić <em>mumble</em> z fabułą tureckiego serialu. W kontrze do takiego braku środk&oacute;w wyrazu na język ciśnie się przykład <em>V/H/S</em>, czyli horroru taniego i skromnego, a oko cieszącego. Opr&oacute;cz zdjęć, na dnie poległy efekty specjalne i aktorstwo, kt&oacute;re niewinnie stara się włożyć nieco duszy do monotonnego scenariusza. Kwestia fabuły pozostaje sporna, lecz w mojej opinii, jeżeli tw&oacute;rcy myśleli, że skoro Cronenberg senior nakręcił <em>Muchę</em> o mężczyźnie zamieniającym się w owada i to się sprzedało, więc film o kobiecie zamieniającej się w kota też zniszczy box-office, to się chyba grubo mylili. Kolejne widowisko, serwowane podobnie jak poprzednie w Kinie pod Baranami, czyli <em><strong>Unsinkable</strong></em> (reż. Christian Andersen) zaczęło się dobrze i skończyło też dobrze. A nie powinno. Tym razem kapelusze z gł&oacute;w dla całej produkcji i warstwy technicznej, ponieważ film pokazuje, że skandynawska kinematografia wciąż w formie audiowizualnej. Na dodatek operator wraz z reżyserem wyraźnie lgną do <em>Dogmy</em>, a takie deklaracje są zawsze miło widziane. Po solidnym rozpoczęciu i ciekawym zbudowaniu kulminacji, napięcie wraz z poziomem spada, żeby osiągnąć tani happyend. Był potencjał na katastroficzną rozprawę pokroju <em>Słodkiego jutra</em>, lecz ramy historii opartej na faktach i inspiracji <em>Titanikiem</em> zbyt ciasno ograniczyły możliwość sięgnięcia w głąb mentalności społecznej. Układ seans&oacute;w sprzyjał rosnącemu poziomowi artystycznemu, dzięki czemu wyjeżdżając z <em>krk</em>, nie miałem poczucia dnia straconego, kt&oacute;ry odebrałby mi chęci do film-turystyki. Jako danie gł&oacute;wne w Kinie Agrafka podano mi przy pełnej sali <em><strong>Lęk</strong></em> (reż. Sławomir Fabicki), czyli kino drogi z wykwintnym duetem Cielecka &ndash; Nieradkiewicz. Temat umierania jako procesu ujmowany jest chętnie przez polskich reżyser&oacute;w, lecz często nieporadnie. Zdecydowanym komplementem, kt&oacute;ry składam na ręce scenarzystki jest to, że Lęk to moje ulubione wcielenie <em>Życia jako śmiertelnej choroby przenoszonej drogą płciową</em> mistrza Zanussiego. Gł&oacute;wną zaletą widowiska jest jego trzecioosobowa, chłodna narracja, nie pr&oacute;bująca oceniać ani tłumaczyć nikogo. Ładunek emocjonalny jest potężny i porusza bardzo mocno, dlatego polecam wyczekiwać premiery kinowej filmu i spr&oacute;bować zmierzyć się samemu ze śmiercią w oczach najbliższej osoby.</p>
<p>&nbsp;</p>
<p>&nbsp;</p>

   <footer>
       <p class="pf1">&#169 Club 34 2022-2024</p>
       <a href="../home.html" style="width:33%; text-align:center;"><img src="../../zdj/trred.png" width=25 high=25></a>
       <a href="../doppler.html" class=sbutton style="width: 33%;"><p class="pf2">Never trust yourself</p></a>
      </footer> 
  </center>

  
  



  </body>
</html>

